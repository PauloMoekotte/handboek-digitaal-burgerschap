# Hoe integreer je digitaal burgerschap in het onderwijs?
**“Het wordt tijd dat we wakker worden…”**

**Technologie, digitaal burgerschap, mediawijsheid, algoritmes; het zijn begrippen die ook binnen het onderwijs steeds belangrijker worden. Als docent en leerling ben je dagelijks online. Data zorgt voor steeds meer maatschappelijke invloeden waar we iedere dag tegenaan lopen. Maar hoe kun je daar binnen het onderwijs het juiste antwoord op geven? Hoe kan het onderwijs jongeren helpen weloverwogen keuzes te maken in hun gedrag en handelen bij het gebruik van digitale platforms. In een speelse masterclass en brainstormsessie rondom digitaal burgerschap, is er onlangs samen met mediakunstenaar Roos Groothuizen gekeken hoe er praktische tools ontwikkeld kunnen worden om in te zetten in het onderwijs waardoor vage begrippen als algoritmes en digitaal burgerschap meer gaan leven.**

![](https://www.versealgoritmes.nl/site/assets/files/1049/img_6835.1131x0-is.jpg)

**Techbedrijven hebben onderwijs steeds meer in hun greep**  
Roos trapt de sessie af met de mededeling dat techbedrijven het onderwijssysteem steeds meer in hun greep hebben. Ze verwijst naar de coronaperiode waarbinnen scholen zo snel mogelijk hun lesmethode moesten aanpassen naar een online leeromgeving. Meer stilstaan bij wat je gebruikt en welke consequenties daaraan zitten, zou als school verstandig zijn. Ramon Moorlag, voorzitter van i en i.org en docent informatica beaamt het statement. “Scholen hebben vaak de keuze tussen twee of drie grote aanbieders. Microsoft, Google Chrome of Apple. En iedere besturingssysteem heeft zijn eigen voorwaarden. Als school kun je wel een beetje onderhandelen, maar je bent toch ook aangewezen op een aantal standaardvoorwaarden die je zult moeten accepteren. Daarnaast zijn de kosten van een besturingssysteem ook vaak doorslaggevend voor een school.”

![](https://www.versealgoritmes.nl/site/assets/files/1049/img_6870.1131x0-is.jpg)

**Onderwijs heeft een grote taak in digitaal burgerschap**  
Toch is het onderwijs zich wel degelijk bewust van de rol die zij moeten vervullen binnen de digitalisering en de ontwikkelingen op het gebied van social media. “De media is veel diverser en dynamischer dan voorheen en is niet meer te vangen in één nieuwszender en een aantal kranten”, vertelt Frank Vermunt, afdelingsleider van het Drs.Pierson College. “Door de enorme hoeveelheid kanalen en bronnen die we tegenwoordig kunnen raadplegen en de verschillende algoritmes wordt ons wereldbeeld enorm bepaald. Onderwijs is de maatschappij en de maatschappij is het onderwijs, dus wij als school hebben de taak om onze leerlingen hierin te doceren. Dat is ook de reden waarom we met het Drs. Pierson College graag deelnemen aan het pilotproject Verse Algoritmes. Op die manier kunnen we kijken hoe we het onderwijsaanbod op het gebied van digitaal burgerschap nog beter kunnen integreren in het schoolgebouw.”

![](https://www.versealgoritmes.nl/site/assets/files/1049/img_6827.jpg?nc=10)

**De maatschappelijke consequenties van data**  
Steeds vaker komt het voor dat series die gebaseerd zijn op science fiction, niet eens zo heel ver van de realiteit liggen. De Netflixserie Black Miror bijvoorbeeld waarbij social media en digitalisering een grote rol speelt voor een vreselijk toekomstscenario, blijken zo nu en dan zelfs uit te komen. Neem de aflevering waarbij mensen social credit ratings krijgen naar aanleiding van hun gedrag. Een hoger cijfer betekent een beloning. Een laag cijfer is reden voor strafpunten. Voor de bevolking uit China is het niet enkel meer een aflevering van Black Miror, maar realiteit. Loop je door rood licht, dan gaan er punten af. Hou je je aan de regels, dan kun je punten verdienen. Maar ook het ‘onschuldige’ Pokémon Go spelletje uit 2016 blijkt minder onschuldig dan gedacht. De beste Pokémons kon je bijvoorbeeld vinden in de Mc Donalds. Een mooie manier om kinderen te lokken en te verleiden een hamburger of ijsje te kopen. Van al dat jagen, krijg je nou eenmaal trek.

![](https://www.versealgoritmes.nl/site/assets/files/1049/img_6841.1131x0-is.jpg)

**Black Stories inzetten als vertrekpunt voor gesprek**  
Roos Groothuizen houdt zich als mediakunstenaar bezig met de digitale mensenrechten. Zij probeert door middel van een spelelement onderwerpen rondom data bespreekbaar te maken. Hoe ondervind je de consequenties van een algoritme? Of wat houdt online privacy in? Zij heeft het concept van het raadselspel Black Stories gebruikt om zelf kaarten en scenario's te bedenken. Een spel dat, zo blijkt tijdens de sessie, goed zou kunnen werken binnen het onderwijs om leerlingen maar ook docenten een vertrekpunt te geven om met een open mind na te denken en in gesprek te gaan over data. “Het spel laat bijvoorbeeld zien hoe onschuldig een platform kan starten, maar in de toekomst negatief wordt”, aldus Roos. “Of dat iets voor een bepaald doel wordt ontwikkeld maar ineens voor een heel ander effect zorgt.”

![](https://www.versealgoritmes.nl/site/assets/files/1049/img_6864.1132x0-is.jpg)

**Inzicht in het onderwerp**  
“We zijn slaapwandelend op het huidige punt van data en technologie terecht gekomen en het wordt tijd dat we wakker worden”, vindt Ramon Moorlag. “Het spel Black Stories geeft inzichten en dat is de eerste stap. Jongeren hebben vaak de technische vaardigheden van een apparaat, maar dat zegt nog niets over hoe je zo’n apparaat gebruikt.” Daar zijn de leerlingen het over eens. “We hebben de machine en de bijsluiter”, legt leerling Tuy Huiskamp uit. “Maar ze zijn nog niet gekoppeld. Wij krijgen heel vaak te horen dat iets gevaarlijk is of dat we ergens voor op moeten passen. Maar hoe we er dan anders mee om moeten gaan, of welke oplossing er is, dat horen we niet vaak. Als leerling heb ik daar behoefte aan. Daarnaast zou het ook leuk zijn als de positieve kant van data wordt getoond. Als ik gewezen word op de eindeloze mogelijkheden van technologie, zou ik meer gemotiveerd worden om me in het onderwerp te verdiepen. En dat is volgens mij waar we allemaal naar streven.”

![](https://www.versealgoritmes.nl/site/assets/files/1049/img_6877-2.1131x0-is.jpg) 
 [https://www.versealgoritmes.nl/nieuws/hoe-integreer-je-digitaal-burgerschap-in-het-onderwijs/](https://www.versealgoritmes.nl/nieuws/hoe-integreer-je-digitaal-burgerschap-in-het-onderwijs/)
